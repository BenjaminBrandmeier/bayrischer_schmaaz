# Bayrischer Schmaaz

Eigntlich is des bloß a Listn vo bayrischn Wörta, a Übasetzung ins Deitsche und ab und zua sogo no a gloans Beispielsatzal wias hergnoma werd.

## Wia is dazua kema

A friara Kolleg hod amoi gmerkt, dassa gwisse Wörta nimma sogt, wos dazua führd, dass seine Gloan gewisse Wörter go nimma kennan. Obwoima oiso no oise vasteht kos bassian, dass vui übad Generationen vagessn werd. Des hodn dazu brocht, a Listn für seine Gloana ozumfanga. Bei am Bia hoda de Listn moi ausbackt und olle warn glei dabei und ham oan nochm andan ausaghaun. Mit da Zeit is de Listn leida wieda eigschlaffa, deswegn hamma uns dacht, dass mas einfach ins Netz einestein und de Freid mid olle teiln. Und wea woas, vielleicht hod da oa oda anda no a Wort, auf des ma no ned kema san.

## Wos stehd in da Listn

Olle bayrischn Wörta ko ma sicha ned in oa Listn schreibn, deswegn hamma uns nua auf de eigschränkt, de ned im Dudn zum findn san. A moi a bo Beispiele:

Bassd:
- aggrat (do gibts koa deitsche Übasetzung dafia)
- auf da Roas sei (untawegs sei, oda fuat geh, hod nix mit da deitschn Übasetzung "auf Reisen sein" zum doa, weil des hoast ja mehra, dass ma länga fuat foht)
- Blosn (a Gruppn vo Freind, im Dudn steht bloß "Blase - als ärgerlich, lästig empfundene Gruppe von Personen")

Bassd ned:
- obandln (anbandeln stehd im Dudn drinnad, mit am Vaweis auf österreichisch oda schweizarisch)
- Bazi (steht direkt so im Dudn drin)

Dialekte san natürlich a schware Sach und ganz wissnschaftlich woimas dann a ned ogeh, weils de ganze Gaudi hi macht. Mia wissma natürli, dass de Listn nia voiständig sei weard, und a, dass do sicha Sachan drinstengan, de ned bassn oda a bissl andas ausgsprocha, gschribn oda sogor übasetzt wean. So is des hoid mim Dialekt, mia hamma zu zwoat scho a bo Sachan, de ma untaschiedlich schreim dadn, obwoima vom seibn Gai hea keman. Vo dem hea is sicha schwar, dass ma olle unta oan Huad bringa ko. 

Des soi eich aba ned davo obhoitn, dassz uns eire Vorschläg schickts und mia gfreima uns unbandig üba jeds Fitzal, des vo eich kimmt!